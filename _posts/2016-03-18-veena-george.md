---
layout: timeline
category: cpm
link: "http://www.mathrubhumi.com/election/2016/kerala-assembly-election/districtwise/pathanamthitta/veena-geroge-for-aranmula-malayalam-news-1.935957"
excerpt: പത്തനംതിട്ട ജില്ലയിലെ ആറന്മുള സീറ്റില്‍ മാധ്യമപ്രവര്‍ത്തക വീണ ജോര്‍ജിനെ സ്ഥാനാര്‍ത്ഥിയാക്കാന്‍ സിപിഎം ജില്ലാ സെക്രട്ടേറിയറ്റില്‍ ധാരണയായി.
date: "2016-03-17 20:00 +0530"
published: false
title: വീണ ജോര്‍ജ് ആറന്മുളയില്‍ എല്‍.ഡി.എഫ് സ്ഥാനാര്‍ത്ഥിയായേക്കും
---

പത്തനംതിട്ട ജില്ലയിലെ ആറന്മുള സീറ്റില്‍ മാധ്യമപ്രവര്‍ത്തക വീണ ജോര്‍ജിനെ സ്ഥാനാര്‍ത്ഥിയാക്കാന്‍ സിപിഎം ജില്ലാ സെക്രട്ടേറിയറ്റില്‍ ധാരണയായി. ദിവസങ്ങള്‍ നീണ്ട ആശയക്കുഴപ്പത്തിനൊടുവിലാണ് വീണയെ ആറന്മുളയില്‍ സ്ഥാനാര്‍ത്ഥിയാക്കാന്‍ പാര്‍ട്ടി തീരുമാനിച്ചത്. സ്ഥാനാര്‍ത്ഥി നിര്‍ണയത്തിന്റെ ആദ്യഘട്ടത്തില്‍ ഏഴോളം പേരുകളാണ് പാര്‍ട്ടി ജില്ലാ ഘടകം സംസ്ഥാന സെക്രട്ടേറിയറ്റിന് നിര്‍ദ്ദേശിച്ചിരുന്നത്, എന്നാല്‍ ഇതില്‍ അമര്‍ഷം രേഖപ്പെടുത്തിയ സംസ്ഥാന നേത്യത്വം രണ്ട് പേരുടെ ചുരുക്കപ്പട്ടിക സമര്‍പ്പിക്കാന്‍ ജില്ലാ ഘടകത്തോട് ആവശ്യപ്പെട്ടു. 

മുന്‍ എം.എല്‍.എ കെ.സി രാജഗോപാല്‍, സാമൂഹിക പ്രവര്‍ത്തക എം.എസ്.സുനില്‍,  ഓമലൂര്‍ ശങ്കരന്‍ തുടങ്ങിയ നേതാക്കളെയെല്ലാം പരിഗണിച്ച ശേഷമാണ് ഒടുവില്‍ വീണ ജോര്‍ജിനെ രംഗത്തിറക്കാന്‍ പാര്‍ട്ടി തീരുമാനിച്ചത്.  

കോണ്‍ഗ്രസിന്റെ മുതിര്‍ന്ന നേതാവ് കെ.ശിവദാസന്‍ നായരാണ് നിലവില്‍ ആറന്മുള എം.എല്‍.എ. സിറ്റിംഗ് എം.എല്‍.എമാര്‍ വീണ്ടും മത്സരിക്കുക എന്ന യു.ഡി.എഫ് നയത്തിന്റെ അടിസ്ഥാനത്തില്‍ അദ്ദേഹം വീണ്ടും മത്സരിക്കാനാണ് സാധ്യതയെങ്കിലും ശക്തമായ ത്രികോണ മത്സരത്തിന് വഴി തുറന്ന സ്ഥിതിക്ക് യു.ഡി.എഫ് സ്ഥാനാര്‍ത്ഥിയുടെ കാര്യത്തില്‍ മാറ്റങ്ങളുണ്ടാവാന്‍ സാധ്യതയുണ്ട്. ശക്തമായ സ്വാധീനമുള്ള മണ്ഡലത്തില്‍ പ്രമുഖ നേതാവ് എം.ടി.രമേശിനെ സ്ഥാനാര്‍ത്ഥിയായി പ്രഖ്യാപിച്ച് ബി.ജെ.പി നേരത്തെ തന്നെ കളത്തിലിറങ്ങിയിരുന്നു.
