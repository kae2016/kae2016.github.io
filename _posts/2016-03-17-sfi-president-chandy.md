---
layout: timeline
category: ldf
link: "http://madhyamam.com/kerala/2016/mar/17/184498"
excerpt: പുതുപ്പള്ളിയിൽ ഉമ്മൻചാണ്ടിക്കെതിരെ എസ്.എഫ്.ഐ സംസ്ഥാന പ്രസിഡൻറ് ജെയ്ക് സി. തോമസ് മത്സരിക്കും
date: "2016-03-17 18:00 +0530"
published: true
title: ഉമ്മൻചാണ്ടിക്കെതിരെ എസ്.എഫ്.ഐ പ്രസിഡൻറ്
---



പുതുപ്പള്ളിയിൽ ഉമ്മൻചാണ്ടിക്കെതിരെ എസ്.എഫ്.ഐ സംസ്ഥാന പ്രസിഡൻറ് ജെയ്ക് സി. തോമസ് മത്സരിക്കും. ഏറ്റുമാനൂരിൽ സിറ്റിങ് എം.എൽ.എ സുരേഷ് കുറുപ്പ് തന്നെയായിരിക്കും എൽ.ഡി.എഫ് സ്ഥാനാർഥി. സി.പി.എം കോട്ടയം ജില്ലാ സെക്രട്ടറി വി.എൻ വാസവൻെറ പേരായിരുന്നു ഉയർന്നുകേട്ടതെങ്കിലും ജില്ലാ സെക്രട്ടറി, തെരഞ്ഞെടുപ്പ് പ്രവർത്തനങ്ങളിൽ ശ്രദ്ധ കേന്ദ്രീകരിക്കട്ടെ എന്നാണ് പാർട്ടിയുടെ തീരുമാനം. അതേസമയം, കോട്ടയം മണ്ഡലത്തിൽ തിരുവഞ്ചൂർ രാധാകൃഷ്ണനെതിരെ സി.പി.എം ജില്ലാ കമ്മിറ്റി അംഗം റെജി സക്കറിയ മത്സരിക്കും.

പുതുപ്പള്ളി മണ്ഡലത്തിൽപ്പെട്ടയാളാണ് ജെയ്ക് തോമസ്. മണ്ഡലത്തിൽ ഇറക്കുമതി സ്ഥാനാർഥി വേണ്ടെന്ന വികാരമാണ് ജെയ്കിന് നറുക്ക് വീഴാൻ കാരണം. യാക്കോബായ സഭാംഗമായ ജെയ്കിന് ഉമ്മൻചാണ്ടിക്കെതിരെ ശക്തമായ മത്സരം കാഴ്ചവെക്കാൻ സാധിക്കുമെന്നാണ് പാർട്ടി കണക്കുകൂട്ടുന്നത്. കഴിഞ്ഞ മാസമാണ് ബിരുദാനന്തര ബിരുദ വിദ്യാർഥിയായ ജെയ്ക് എസ്.എഫ്.ഐ സംസ്ഥാന പ്രസിഡൻറായി തെരഞ്ഞെടുക്കപ്പെട്ടത്.

കഴിഞ്ഞ തവണ ഉമ്മൻചാണ്ടിക്കെതിരെ മത്സരിച്ചത് സുജ സൂസൻ ജോർജായിരുന്നു. 2006ൽ അന്നത്തെ എസ്.എഫ്.ഐ അഖിലേന്ത്യാ നേതാവായിരുന്ന സിന്ധു ജോയിക്കായിരുന്നു ഉമ്മൻചാണ്ടിക്കെതിരെ മത്സരിക്കാൻ നിയോഗം.
