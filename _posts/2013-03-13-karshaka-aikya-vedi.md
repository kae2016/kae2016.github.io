---
layout: timeline
date: 2016-03-13 14:00:00 +0530
title: കര്‍ഷക ഐക്യവേദി സി.പി.എമ്മുമായി അനൗദ്യോഗിക ചര്‍ച്ചകള്‍ നടത്തി
link: http://www.mathrubhumi.com/election/2016/kerala-assembly-election/general-news/politics-malayalam-news-1.928327
category : cpm
excerpt: സ്ഥിരമായി ഇടതുമുന്നണി സ്ഥാനാര്‍ഥികള്‍ മത്സരിച്ചുതോല്‍ക്കുന്ന നിയമസഭാ സീറ്റുകളില്‍ ചിലത് വിട്ടുതന്നാല്‍ പൊതുസമ്മതരെ സ്ഥാനാര്‍ഥികളാക്കാമെന്ന് കര്‍ഷക ഐക്യവേദി അറിയിച്ചു.
---

വിവിധ കര്‍ഷകസംഘടനകള്‍ ചേര്‍ന്ന് രൂപവത്കരിച്ച കര്‍ഷക ഐക്യവേദി സി.പി.എമ്മുമായി അനൗദ്യോഗിക ചര്‍ച്ചകള്‍ നടത്തി. സ്ഥിരമായി ഇടതുമുന്നണി സ്ഥാനാര്‍ഥികള്‍ മത്സരിച്ചുതോല്‍ക്കുന്ന നിയമസഭാ സീറ്റുകളില്‍ ചിലത് വിട്ടുതന്നാല്‍ പൊതുസമ്മതരെ സ്ഥാനാര്‍ഥികളാക്കാമെന്ന് കര്‍ഷക ഐക്യവേദി അറിയിച്ചു. ആദ്യം 10 സീറ്റാണ് ഇവര്‍ ആവശ്യപ്പെട്ടത്. എന്നാല്‍, രണ്ടാം ചര്‍ച്ചയില്‍ ആവശ്യം കുറച്ചു. കൂടുതല്‍ രാഷ്ട്രീയപ്പാര്‍ട്ടികള്‍ ഇടതുമുന്നണിയില്‍ ഘടകകക്ഷിയാകാന്‍ രംഗത്തുള്ളതിനാല്‍ ഐക്യവേദിയുടെ മുന്നണിപ്രവേശം ഉടനുണ്ടാകില്ല. 

അടുത്തിടെ രൂപവത്കരിച്ച ജനാധിപത്യ കേരളാ കോണ്‍ഗ്രസ്സിനെപ്പോലും ഉടന്‍ ഘടകകക്ഷിയാക്കില്ലെന്ന നിലപാടാണ് ഇടതുമുന്നണി സ്വീകരിച്ചത്. അതുകൊണ്ട് ചില സീറ്റില്‍ നീക്കുപോക്കിനുള്ള സാധ്യതയാണ് കര്‍ഷക ഐക്യവേദി സി.പി.എമ്മുമായി ആലോചിക്കുന്നത്. സംസ്ഥാനത്തിന്റെ വിവിധഭാഗങ്ങളില്‍ പ്രവര്‍ത്തിക്കുന്ന 34 കര്‍ഷകസംഘടനകള്‍ ചേര്‍ന്ന് അടുത്തിടെയാണ് വേദി രൂപവത്കരിച്ചത്. പ്രത്യേകിച്ച് ഒരു രാഷ്ട്രീയപ്പാര്‍ട്ടിയോടും മുന്നണിയോടും ചേര്‍ന്ന് പ്രവര്‍ത്തിക്കില്ലെന്ന് ഇവര്‍ വ്യക്തമാക്കിയിരുന്നു. 