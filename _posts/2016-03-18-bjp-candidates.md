---
layout: timeline
category: bjp
link: "http://www.mathrubhumi.com/election/2016/kerala-assembly-election/general-news/article-malayalam-news-1.935490"
excerpt: ബി.ജെ.പി. ആദ്യഘട്ട സ്ഥാനാര്‍ത്ഥി പട്ടികയില്‍ മാറ്റങ്ങള്‍ ഉണ്ടായേക്കും. സംസ്ഥാന നേതൃത്വം സമര്‍പ്പിച്ച ആദ്യഘട്ട സ്ഥാനാര്‍ത്ഥി പട്ടികയ്ക്ക് കേന്ദ്ര തിരഞ്ഞെടുപ്പ് സമിതി അംഗീകാരം നല്‍കിയില്ല.
date: "2016-03-17 17:00 +0530"
published: true
title: ബി.ജെ.പി സ്ഥാനാര്‍ഥികളെ പ്രഖ്യാപിക്കുന്നത് മാറ്റി
---


ബി.ജെ.പി. ആദ്യഘട്ട സ്ഥാനാര്‍ത്ഥി പട്ടികയില്‍ മാറ്റങ്ങള്‍ ഉണ്ടായേക്കും. സംസ്ഥാന നേതൃത്വം സമര്‍പ്പിച്ച ആദ്യഘട്ട സ്ഥാനാര്‍ത്ഥി പട്ടികയ്ക്ക് കേന്ദ്ര തിരഞ്ഞെടുപ്പ് സമിതി അംഗീകാരം നല്‍കിയില്ല. 22 അംഗ സ്ഥാനാര്‍ത്ഥി പട്ടികയില്‍ കേന്ദ്ര തിരഞ്ഞെടുപ്പ് സമിതി അതൃപ്തി രേഖപ്പെടുത്തുകയും ചെയ്തു.

സംസ്ഥാന അധ്യക്ഷന്‍ കുമ്മനം രാജശേഖരന്‍ ഉള്‍പ്പെടെയുള്ള പ്രമുഖ നേതാക്കള്‍ അടങ്ങിയ ആദ്യഘട്ട സ്ഥാനാര്‍ത്ഥി പട്ടികയ്ക്കാണ് കേന്ദ്ര തിരഞ്ഞുടുപ്പ് സമിതി അംഗീകാരം നിഷേധിച്ചത്. സംസ്ഥാന നേതൃത്വം സമര്‍പ്പിച്ച പട്ടികയില്‍ ദേശീയ അധ്യക്ഷന്‍ അമിത് ഷായുടെ അധ്യക്ഷതയില്‍ ചേര്‍ന്ന യോഗം അതൃപ്തി രേഖപ്പെടുത്തി.

പട്ടിക സംബന്ധിച്ചുള്ള പൂര്‍ണ്ണ വിവരങ്ങള്‍ സംസ്ഥാന നേതൃത്വത്തിന് ലഭ്യമാക്കാന്‍ കഴിഞ്ഞില്ല. സ്ഥാനാര്‍ത്ഥികള്‍, മണ്ഡലങ്ങള്‍ എന്നിവ തിരഞ്ഞെടുത്തതിന്റെ മാനദണ്ഡം, സംസ്ഥാന നേതൃത്വം നിര്‍ദ്ദേശിച്ച സ്ഥാനാര്‍ത്ഥികളുടെ വിജയസാധ്യത, മണ്ഡലങ്ങളുടെ സ്വഭാവം, നിര്‍ദ്ദേശിച്ച സ്ഥാനാര്‍ത്ഥിക്ക് പകരം ആര് എന്നീ കാര്യങ്ങളില്‍ സംസ്ഥാന നേതൃത്വത്തിന് മറുപടി ഇല്ലായിരുന്നു.

തുടര്‍ന്നാണ് സ്ഥാനാര്‍ത്ഥി പട്ടിക പ്രഖ്യാപനം നീട്ടിവെച്ചത്. കേന്ദ്ര നേതൃത്വം ഉന്നയിച്ച ചോദ്യങ്ങള്‍ക്ക് സംസ്ഥാന നേതൃത്വം വ്യക്തമായ മറുപടി നല്‍കിയില്ലെങ്കില്‍ പട്ടികയില്‍ മാറ്റം വരും. അതേസമയം കേരളം സമര്‍പ്പിച്ച പട്ടിക സംബന്ധിച്ച് കൂടുതല്‍ നടപടി ക്രമങ്ങള്‍ പൂര്‍ത്തിയാക്കേണ്ടതിനാലാണ് പ്രഖ്യാപനം നീട്ടി വെച്ചതെന്ന് കേന്ദ്ര തിരഞ്ഞെടുപ്പ് സമിതി അംഗം ജെ.പി. നഢ പറഞ്ഞു.

22 മണ്ഡലങ്ങളിലേക്ക് ഓരോ സ്ഥാനാര്‍ത്ഥിയെ മാത്രമാണ് സംസ്ഥാന നേതൃത്വം നിര്‍ദ്ദേശിച്ചിരുന്നത്. ഇത്തരത്തില്‍ പട്ടിക തയ്യാറാക്കിയതിലും കേന്ദ്ര തിരഞ്ഞെടുപ്പ് സമിതി അതൃപതി രേഖപ്പെടുത്തി.
